<?xml version="1.0" encoding="UTF-8"?>
<text>
	<title>Belgische Post.</title>
	<p>ANTWERPEN, 31 Maart. (Part. Corr.) De correctionnele regtbank te dezer stede heeft heden uitspraak gedaan in de zaak van den kanunnik Genneré, aangeklaagd van overtreding van art. 315 van het lijfstraffelijk Wetboek, in verband met art. 1 van het decreet van Prairial, jaar XII, wegens het doen begraven van het lijk van wijlen Mgr. Sterkx in de aartsbisschoppelijke kerk te Mechelen. De regtbank heeft zich bij een zeer breedvoerig en met redenen omkleed vonnis onbevoegd verklaard, om van de onderwerpelijke zaak kennis te nemen, Op den voorgrond stellende, dat de onbevoegdheid is eene zaak van openbare orde en exofficio moet worden uitgesproken , zoo daartoe gronden zijn, verklaart de Antwerpsche regter verder, dat de regtbank te Mechelen alleen bevoegd was om van de overtreding kennis te nemen, eensdeels omdat het feit in die stad heeft plaats gehad, ten andere, omdat ook aldaar de beklaagde woonachtig is, terwijl het hof van cassatie alleen de zaak naar eenen anderen regter had kunnen verwijzen »pour cause de suspicion légitime et des motifs d&apos;interêt public,&quot; welke gevallen hier geen van beiden aanwezig zouden zijn. Men verwacht alsnu, dat het openbaar ministerie tegen dit vonnis in hooger beroep zal komen. Het is mogelijk, dat de zaak thans nog ten slotte bij de regtbank van de woonplaats van den aangeklaagde teregtkomt.</p>
</text>
